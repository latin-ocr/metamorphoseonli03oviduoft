METAMORPHOSEON LIB. III

dat sparso capiti vivacis cornua cervi,
dat spatium collo summasque cacuminat aures, ¹95
cum pedibusque manuS, cum longis bracchia mutat
cruribus et velat maculoso vellere corpus.
additus et pavor est. fugit Autonoeius heros
et se tarn celerem cursu miratur in ipso.
ut vero vultus et cornua vidit in unda, 200
‘me miserum,' dicturus erat: vox nulla secuta est.
ingemuit, vox illa fuit, lacrimaeque per ora
non sua fluxerunt 3 mens tantum pristina mansit.
quid faciat? repetatne domum et regalia tecta?
an lateat silvis? timor hoc, pudor impedit illud. :05
dum dubitat, videre canes. primique Melampus
Ichnobatesque sagax latratu signa dederunt,
Gnosius Ichnobates, Spartana gente Melampus.
inde ruunt alii rapida velocius aura,
Pamphagus et Dorceus et Oribasus‚ Arcades omnes, 210
Nebrophonusque valens et trux cum Laelape Theron
et pedibus Pterelas et naribus utilis Agre,
Hylaeusque fero nuper percussus ab apro,
deque lupo concepta Nape, pecudesque secuta
Poemenis et natis comitata Harpyia duobus, 215
et substricta gerens Sicyonius ilia Ladon,
et Dromas et Canache Sticteque et Tigris et Alce
et niveus Leucon et villis Asbolus atris,
praevalidusque Lacon et cursu fortis Aello
et Thous et Cyprio velox cum fratre Lycisce, 220
et nigram medio frontem distinctus ab albo
Harpalos et Melaneus hirsutaque corpore Lachne,
et patre Dictaeo sed matre Laconide nati
Labros et Agriodus, et acutae vocis Hylactor,
quosque referre mora est. ea turba cupidine praedae 225
per rupes scopulosque adituque carentia saxa,
quaque est difficilis, quaque cst via nulla, sequuntur.
c 2

